Manual Brewtools B80 Pro
========================

Brewtools är en relativt ny producent av bryggutrustning för först och främst entusiastiska hembryggare och föreningar. De har en serie "pro"-bryggverk där vi har det mellanstora BP-80. Systemet har integrerad pump och styrs av en kontrollpanel med touch-skärm.

Tillverkaren har sin [egen dokumentation](https://docs.brewtools.com/user-manuals/brewing/pro-series-brewing-system) publicerad och det är rekommenderat att man läser igenom den oavsett om man är van bryggare eller inte.

Dokumentationen är förhållandevis heltäckande men det finns ett par saker som vi med anledning av vår egen erfarenhet särskilt vill uppmärksamma här

Torrkörning av värmeelement
---------------------------

Det sitter två värmeelement på 3 kW längs sidorna i botten av kärlet. De är inte designade för att torrköras men det är ändå orimligt enkelt att råka göra det när man håller på. Nivån sjunker för att man börjar pumpa igenom slangar som tidigare hade luft, maltbädden blir för tät och man får stuck-sparge eller man har helt enkelt räknat fel på hur mycket vätska malten suger upp. Dessutom är det lätt att råka starta den utan att man avser det när bryggverket står i "auto" mode.

Vi har fått byte elementen tidigare eftersom de använts oförsiktigt och vi uppmanar alla att vara försiktiga för att vi ska slippa göra det regelbundet.

Det bästa sättet att säkerställa att man inte råkar orsaka bränning är att ställa utloppsventilen i sitt högsta läge. Det sitter ställbara vinklar på in och utlopp som gör att man kan styra hur högt utsuget hämtas. I sitt högsta läge är den högre än elementens högst punkt. 

Det bästa är således att när man gör i ordning för bryggning ställer den i det högsta läget och låter den stå så tills dess att man tömmer vörten till jäskärl. I det läget har man kylt och definitvt slagit av elementen så att man kan säkert sänka dem för att bestämma hur mycket man tar med.


Rengöring
---------

Som med all vår utrustning är detta med rengöring ett viktigt moment och det gäller i synnerhet detta bryggverk. Det är konstruerat för CIP rengöring med enzymatiskt rengöringsmedel (PBW/EnzyBrew). 

För att göra en CIP så sköljer man först bort alla löst sittande rester såsom proteinrester och kvarvarande humle/malt. Därefter fyller man upp nytt vatten i kärlet så att värme-elementen täcks. Här är det bra att ha sparat kylvatten från bryggningen och därigenom spara både vatten och värme. Sedan har man i 1.5 skopor av PBW i vattnet och ställer den på cirkulation och värmning till 60 grader. Det bör gå 30 minuter och man ställer ventiler så att alla kanaler blir genomspolade med diskmedel.

Man kan lägga i de lösa delar och slangar som man använt för att få dem diskade också. Maltpipan kan man sätta ner och diska av med en borste

Även med en fullständig CIP-process är det enligt vår mening viktigt att manuellt skrubba värme-elementen samt ytorna bakom dem. Med det varma vattnet kvar; skrubba elementen och plåten bakom/under dem med en skursvamp. Har det fått stå och cirkulera > 15 minuter så går det oftast lätt att få bort de beläggningar som fastnat under bryggning.




