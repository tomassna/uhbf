HEMRS-bryggsystem
=================

HERMS är ett akronym som betyder HeatExchangeReciculationMashSystem och betyder i korthet att man pumpar vörten genom en värmeväxlare för att hålla konsekvent temperatur genom mäskningen. Det är snarlik ett RIMS system men har den skillnaden att det inte använder elektriska element direkt mot vörten.

En fördel med systemet är således att man inte riskerar att bränna eller karamellisera vört under själva bryggningen. En nackdel är att man givetvis får en större tröghet i den massa som lakvattnet utgör. Vid stegmäskning kan det därför vara bra att ha lite kokande vatten vid sidan av som man använder för att snabbt höja temperaturen vid en viss tidpunkt. Mer om det senare under tips.

Systemet
--------
Systemet bygger på en så kallad trekärls-metod där man har separata kärl för lakvatten, mäskning och kokning. Lakvattenkärlet kallas på engelska HLT för "hot-liquor tank" och är i vårt fall en 65 liters Digiboil som vi monterat en värmeväxlare inuti. Som mäsk-kärl har vi två stycken varianter från SS-Brewtech att välja på. De är samma typ, isolerade rostfria kärl med falskbotten och centrumavtappning, men i olika storlek, 37 respektive 74 liter. Det mindre är lämpligt för 4-11 kg malt och det större för 8-21 kg malt.

Systemet är utformat för att använda de flyttbara stålbänkar vi redan har och som induktionsplattan respektive lakvattenkärlet normalt står på. Mellan dessa placeras platt med en pump och ventiler som ör utformad för att hålla ihop bänkarna. Platta och tillhörande slangar förvaras på den vänstra väggen (mot källartrappan).

Bild 1: förvaring
Bild 2: Monterat system

Förberedelse
------------
Systemet monteras genom att man ställer bänkarna bredvid varandra och placerar plattan med pumpen mellan dem så att den kopplar ihop allt till en enhet. Gör detta innan du ställer något på bänkarna så att de går lättare att flytta runt.

Alla anslutningar är av typen "Camlock" som är ett självstängande system med två armar som låser kopplingen när de är nerfällda. Det kan ta lite övning men är en mycket pålitlig typ av koppling. Fäll ut armarna, trä över honan (slangens ände) och fäll ner armarna så låses kopplingen i .

Slangarna som kopplas går:
1: Lakvatten ut -> Pump in, vänster sida på trevägsventil
2: Bryggkärl ut -> Pump in, höger sida på trevägsventil
3: Pump ut -> Värmeväxlarens nedre anslutning
4: Värmeväxlarens övre anslutning -> Bryggkärl in

Senare ska vi även sätta en slang som fördelar den inkommande vätskan jämnt över maltbädden, men det kan vi först göra efter att vi mäskat in och cirkulerat en stund.

Till sist monteras packning på silplåten, vilket kan vara lite trixigt om man inte har en så där 4-5 händer att hålla den med. Ett tips från en medlem är att använda klädnypor för att hålla den på plats medan man spänner runt den.

Packningen har en "läpp" utåt som sitter asymetriskt på kanten. Den ska sättas så att den sida som har läppen sitter uppåt. Om den sitter fel blir det för trångt och packningen kommer ovillkorligen att åka av när man sätter ner plåten i kärlet. Även när man har packningen rätt måste man vara mycket försiktig för att packningen inte ska ramla av. Det är trixigt och kan ta några försök.

Rätt monterad ligger läppen uppvikt mot kärlets vägg och förhindrar att vätska smiter ner längs väggens kant, den så kallade "skimming" effekt som minskar filtreringen som vi strävar efter att uppnå. 

Med alla delar på plats är det dags att fylla på vatten och starta uppvärmning. Om man behöver spara tid på bryggdagen kan man förbereda så här långt dagen innan.

Till skillnad från RIMS och de en-kärls bryggverk vi har behöver man vid denna procedur värma allt vatten innan man mäskar in. Lakvattnet är värmebank under mäskningen och kommer därför att behöva vara så varmt vi vill köra mäskningen vid. Fyll därför upp så mycket vatten ditt recept säger för mäskning i mäskkärlet och så mycket vatten du planerar till lakning i lakvattenkärlet. Ta gärna några liter extra så att du kan laka mer om utbytet blir bra. Dock, om du planerar att stegmäska så behöver du lämna lite plats i lakvattenvärmaren för att effektivisera stegningen, mer om det under tips nedan.

Samtidigt som lakvattenvärmaren arbetar med lakvattnet kan man använda en doppvärmare för att värma vattnet i mäskkärlet. Det behöver man hålla lite koll på eftersom det inte har någon termostat.


Mäskning
--------
Som alla bryggare vet tappar man ett antal grader i temperatur vid inmäskning eftersom malten är kall. Årstid påverkar eftersom vi har malten i ouppvärmt utrymme men jag brukar räkna mellan 5-8 grader under den vanliga brygg-säsongen.

För att hamna på rätt inmäskningstemperatur bör man därför ställa lakvattnets termostat på den temperatur man vi ha vid mäskkningens start, stänga av eventuell cirkulation och sedan låta doppvärmaren värma vattnet i mäskkärlet ytterligare de grader man beräknar att man behöver för att kompensera för den kallare malten. Det är enkel matte utifrån vattnet respektive maltens massa och utgångstemperatur, men det finns även appar som kan räkna åt en, om man inte nöjer sig med att höfta.

Själva inmäskningen är i regel enklare än i bryggverken eftersom det är mindre saker som sitter i vägen för att röra. Man måste givetvis vara försiktig när man rör i botten och runt dyk-röret, men det är inte mer än att man ska röra med mäsk-padel eller visp tills all malt är blötlagd och det inte finns några torra klumpar kvar. 

När malten är blötlagd är det dags att starta cirkulationen. Det finns en slang som är tillpassad för att placeras i kärlet och som syftar till att fördela inkommande vätska jämnt över bädden. Det är dock bra att cirkulera vörten någon minut eller två utan den eftersom den första vörten kan innehålla partiklar som sätter igen de små hålen i slangen.

Själva slangen är tillskuren så att den ska kunna klämmas upp mot väggen och i bästa fall ligga i ytan så jämnt som man kan få till den. Den har små hål som ska riktas inåt och lite uppåt för att flödet inte ska skapa kanaler i maltbädden.

När man sedan startar cirkulationen är det viktigt att hitta ett lagom flöde. Flödet regleras med den ventil som sitter på pumpens utlopp. Det ska inte stänka utan det räcker med att det rör sig i ytan. Cirkulerar man för mycket så hinner inte vörten ner genom maltbädden. Då skapas ett undertryck som kommer att trycka ihop maltbädden och till sist stoppa cirkulationen helt. Det är lätt att inte tänka på det men en pump monterad i systemet blir väldigt stark.

På det stora mäsk kärlet finns två nivå-rör som är till för att man ska kunna avgöra hur cirkulationen fungerar. De ansluter till bryggkärlet på var sin sida om silplåten. Man kan därför se tryck-skillnaden i den kammare där pumpen suger. Idealt skall man inte ha mer än någon decimeter i skillnad på nivån mellan de två rören.

Om cirkulationen fungerar genom hela bryggningen kommer du att få ett bra utbyte och en mycket klar vört.

Lakning
-------
Normalt lakar man i det högre spannet för den enzymatiska aktiviteten eller straxt däröver, 74-78 grader. Det tar 5-7 minuter att höja temperaturen i lakvattenvärmaren så man behöver höja termostaten till den önskade temperaturen några minuter innan man börjar lakningen.

När det är dags att laka är konstruktionen gjort så att man kan växla över och pumpa vattnet samma väg som vörten cirkulerats. Målet är att lakvattnet ska passera maltbädden på samma sätt som vörten och därigenom tvätta ur så mycket socker som möjligt. Man ska undvika att röra i maltbädden, vilket man endast gör om det blivit stopp i cirkulationen.

När man fyller på med lakvatten måste man givetvis även tappa av vört till sitt kok-kärl. Placera det på en vagn och ställ framför bryggkärlet.

Det kan bli kaos i det här momentet men gör man allt i rätt ordning ska det inte behöva bli något spill.
1. Stäng av pumpen för att bryta cirkulationen
2. Vrid om tre-vägsventilen från bryggning till lakning (hantaget till höger, mot möskkärlet)
3. Stäng den avtappningsventilen på brygg-kärlet
4. Koppla loss vörtslangen (2) vid pumpen (håll en skål under för den deciliter som kan rinna ur)
5. Lägg ner vörtslangen i kok-kärlet och öppna bryggärlets ventil så att det rinner lagom
6. Starta pumpen och verifiera att det kommer vatten in i toppen på mäsken
7. Reglera flödet på de två ventilerna så att nivån ligger still

Man behöver hålla lite koll under lakningen för att hålla rätt nivå. Idealt ska man ha några centimeter vätska ovanpå vörten men inte mer. Därigenom får man en så effektiv tvättning av malten som möjligt.

Kom ihåg att slå av elementen i lakvattenvärmaren en stund innan vattnet tar slut, annars riskerar man att bränna sönder elementen.

Kok
---

Med det så är själva HERMS delen av bryggningen klar. Kok genomförs precis som vanligt med den gryta man valt att koka i.


Rengöring
---------

En fördel med HERMS systemet är att det inte finns några värme-element som värmer direkt på vörten. Därigenom blir rengöringen förhållandevis enkel, men man måste givetvis diska noggrant, särskilt som vi är många som använder utrustningen.

Till att börja med tömmer man eventuella rester av lakvätska ur mäskkärlet. Därefter är det enklast att skopa ur malten med en malt-skopa eller liknande och fylla över till en hink och sedan till påse i kompost-tunnan.

Mot slutet kommer det alltid att bli lite malt kvar som man får skölja ur med lite vatten ur slang. Avtappningen ur dessa kärl är förhållandevis smal. Det är därför inte enkelt att spola ur maltrester med vatten eftersom det blir stopp i utloppet. I så fall får man spola baklänges från genom att trycka vatten från ventilen och in i kärlet. Ett alternativ är att torka ur de fasta maltrester med en trasa.

När brygg-kärlet är rent från synliga malterester brukar jag låta det stå inkopplat och vänta till senare. Kylningen kommer att ge oss gott om varmvatten att ha till diskning och sköljning. Jag brukar således samla det första sköljvattnet ner i mäskkärlet och där blanda 10 liter vatten med ett mått PBW diskmedel och sedan cirkulera det genom pump och värmeväxlare för att diska igenom dem.

Nästa del av kylvattnet samlar jag i lakvattenvärmaren för att ha som sköljvatten. På så sätt tar jag till vara både på vattnet och värmen från kylningen. Så när kok-kärlet är tömt och grovt rengjort tappar jag över allt diskvatten där och växlar pumpen så att den tar sköljvatten från lakvattenvärmaren genom pump och värmeväxlare.

De två nivårören på det större kärlet kräver lite extra rengöring och sköljning. De sitter med gummifästen och kan lätt tas loss för att rengöras med en slangborste. (ska finnas på plats)

