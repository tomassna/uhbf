# Instruktion för att använda BM-50 

Detta är en kortare sammanfattning med instruktioner för hur man använder BM-50 och är tänkt som ett stöd eller en checklista till den som redan är van att använda bryggverket. Den kompletta manualen som i större detalj beskriver de olika momenten finns [här](Manual%20BM50.md).

## Förberedelser

- Kontrollera att allt ser rent ut och montera pumpen. Den ska lämnas öppen ståendes på bryggverket 
- Lyft över bryggverket och ställ det upprätt på en vagn
- Stäng alla kranar och fyll på med XX liter vatten. (2-3 cm under det tredje strecket) 
- Koppla in kontakten i det vänstra eller mittersta uttaget på väggen
- Ställ termostaten på ungefär den temperatur där du vill mäska in 
- Vrid effektreglaget till max och slå på strömbrytare till båda elementen och till pumpen

Nu är det dags att mäta och krossa malt.

## Bryggning

Termostaten är för grov för att helt lita på så kontrollera att termometern visar ungefär rätt temperatur. Du vill ha en temperatur som ligger 4-9 grader över önskad "strike" temperatur för mäskningen eftersom den kalla malten från vinden kommer att sänka temperaturen när den slås i.

- Slå av värmeelement och pump
- Montera packning på maltpipa och denna i bryggverket
- Mäska in
  - Skopa i malten med en lagom stor maltskopa och rör efterhand
  - När maltbädden blir trög att hantera startas pumpen för att få över mer vätska till den inre sidan av maltpipan
  - Växelvis tillsätts mer malt som rörs in med vatten som pumpas över
  - Undvik att spilla malt på den yttre sidan eftersom det kommer att sätta igen pumpen
- Montera den övre silen och sil-plåten
  - Ev montera extra distans om du har kort maltrör eller vänt det med centrumröret nedåt
- Montera övre stag och spänn ner maltpipan lagom
- Sänk termostaten för de grader som du startade över din strike-temperatur
- Starta strömbrytaren för det *inre* elementet
  - Om du hamnat hyggligt rätt i temperatur kan det vara en ide att minska effekten på elementet en aning i syfte att minska variationen i temperatur
- Starta pumpen
- Verifiera att det är vätska nog så att det svämmar över maltpipan och kan cirkulera, om inte tillsätt mer vatten
- Notera tiden. Var tionde minut är det en bra idé att låta pumpen vila i ca 1 minut. Detta håller maltbädden öppen och jämnar ut alla temperaturer.

En bra idé är att använda lakvattenvärmaren för att värma upp lakvattnet under bryggtiden. Den har en termostat så det är bara att ställa på den temperatur man vill ha, typiskt 74-76 grader och slå på alla strömbrytare.

## Lakning

- Stäng av pump och värmeelement
- Placera bryggkärlet under spelet som hänger i taket
- Montera loss det övre staget som låser maltpipan i bryggverket
- Placera lyft-staget och kroka i karbinen som sitter på det ena blocket (det som inte har linan löpande ut)
- Böja laka genom att slå på vatten i toppen på maltpipan
- Om pumpen är av kommer vörten att rinna över till den yttre sidan allt eftersom tills nivån mellan yttre och inre sidan jämnar ut sig.
- När det finns en säker mängd vätska kan värme-elementen slås på igen och termostaten vridas till max
- När det börjar att gå långsamt lyfts pipan genom att man drar i repet. Man behöver inte använda de ställ som låser maltpipan eftersom blocket hela tiden låser vartefter.
- Fortsätt laka och lyfta elementet vartefter till önskad mängd/styrka uppnåtts
- Med pipan i högsta läge och vagnen i lägsta rullas den undan och maltpipan sänks ner på en spill-bricka

## Kokning

- Värm med elementen på max 
- Slå på pumpen under uppvärmning eftersom vätskans rörelse främjar värmeöverföring
- Slå av pumpen när vätskan når 95 grader. Vid denna temperatur bildas luftfickor i pumphuset som gör att den inte fungerar bra
- Var med när det närmar sig kokpunkten eftersom hot-break kan komma fort. Det är bra att ha ett litermått med kallt vört att slå i för att förhindra att det kokar över 
- Skumma undan proteiner från ytan
- Reglera effekten på elementen så att det är ett tydligt och jämnt kok
- Tillsätt humle och koka enligt schema

## Kylning

- Koppla in slangar till kylspiral och placera denna i koket de sista 5 minuterna för att sterilisera
- Koppla in slangar till manteln, vatten in i den nedre och vatten ut i den övre av anslutningarna
- Slå av strömmen till värme-elementen
- Slå på pumpen
- Starta kylvatten. 
- Spara gärna de första 20-30 litrarna kylvatten genom att använda lakvattenvärmaren. De kommer till användning när det ska diskas 

När det är bryggt höjer man upp bryggverket och tappar över till jäskärl som vanligt.