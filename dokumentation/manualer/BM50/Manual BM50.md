Manual BM50
===========

Detta är instruktioner som är tänkta att förklara hur man använder bryggverket Braumeister 50 (BM-50). För att den ska vara komplett och ge all information som behövs för alla så blir den med nödvändighet ganska lång.

> **Viktigt:**  
> Just med anledning av att hela manualen blir förhållandevis lång så finns det en särskild formatering för stycken som innehåller viktig information. Läs gärna hela manualen, som också innehåller bra tips, men säkerställ verkligen att du läst och förstått alla de avsnitten innan du använder bryggverket.

I ett separat [dokument finns också en sammanfattning](Instruktion%20BM50.md) av processen som man kan använda mer som en checklista, eller ett kör-schema.

---

När du kommer till brygglokalen finner du BM-50 bryggverket ställt upp och ner på en rullvagn under skrivbordet. När man är klar med bryggningen lämnar man den på samma sätt, och berättar vem som använt och rengjort bryggverket efter sig. Om det är så att det varit några problem eller annat som är viktigt att berätta för nästa så ska detta givetvis antecknas även det.

![Om pumpen lämnas så här vet nästa bryggare att det är rent och snyggt i pumphuset.](img/bm50.jpg)

Montering av pump
-----------------

Om tidigare bryggare har följt instruktionerna så ska det finnas en lapp som berättar vem som använt bryggverket senast och eventuellt någon anteckning om det varit något som noterats vid dennes bryggning. Skänk även en tanke av tacksamhet för att det är så noggrannt diskat och prydligt uppställt.

Den pump som cirkulerar vörten under bryggningen skall lämnas uppställd på botten av bryggverket med sladden inkopplad enligt bild 1. Detta är för att det inte ska bli stående vatten med eventuella rester av tidigare brygd som möglar och förstör för nästa bryggare.
 
![Utgångsläge med pump och kranar lämnade öppna](img/pump.jpg)

Innan man ställer bryggverket på plats ska pumpen monteras. Denna pump har ett vred som styr hur kraftigt den cirkulerar. Det är lagom att ha den på läge 4-5 för BM-50 bryggverket. Att ställa den högre ökar risken för att man sätter igen maltbädden under bryggningen. Lägre blir cirkulationen svagare vilket kan påverka utbytet enligt tillverkaren.

Kontrollera att det finns en packning i kanten på pumphuset. Den är tunn, av svart gummi och ska inte ha några brott eller klämskador. Normalt sitter den kvar i spåret men det händer att den kommer loss och då är det bara att lägga i den så att den ligger på plats när man monterar pumpen.

![Packningen sitter oftast kvar i pumphuset](img/packning.jpg)

Pumpen monteras genom att hållas mot pumphuset och skruvas fast genom den löpande gäng-ring som sitter på pumpen. Den ska kunna skruvas ca 3 var utan motstånd och sedan bottna relativt distinkt. Det räcker med att dra åt med finger-kraft, att använda mer än så skadar bara packningen och gör inte att det blir mer tätt. 

När pumpen sitter på plats är det dags att ställa bryggverket på plats. Maltpipan som ska monteras i bryggverket förvaras under bryggverket så lyft gärna lite försiktigt och rätt upp. Placera bryggverket på en av de vagnar som finns i bryggeriet. Det underlättar många moment om man kan flytta runt bryggverket och höja upp det när man ska tappa ur.

![Redo för bryggvatten](img/vagn.jpg)

Dags att fylla på vatten, men först lite mer om kontrollenheten.

Kontrollenheten
---------------

På grund av att vi haft återkommande problem med de kontrollenheter som följer med bryggverken har vi valt att istället sätta dit en helt manuell styrning. (Ja, den är också hembyggd)

![Kontrollenheten](img/kontrollenhet.jpg)

Kontrollenheten är uppbyggd i tre sektioner. 

Längs till vänster finns en sektion för temperatur där det sitter en termometer överst och ett vred som styr en termostat. Denna används för att ställa högsta temperatur och den bryter strömmen till värmelementen när ställd temperatur nås. Det är en mekanisk termostat som styrs av en gasfylld cylinder som monterats innuti bryggverktes centrumrör. Det är en pålitlig konstruktion men den är förhållandevis grov och markeringarna på vredet sitter ungefär 10 grader för lågt. Man behöver därför använda termometern för att hålla lite koll på vad den faktiska temperaturen är. Om man vrider på vredet hör man ett tydligt klick när den slår av och till. 

På mittendelen av kontrollenheten finns dels ett reglage för att styra effekten och dels två röda brytare för att slå på eller av elementen. Enheten har två element, ett inre och ett yttre som sitter på var sin sida maltpipan vid bryggning. Med hjälp av prytarna kan elementen användas obeoroende av varandra. På detta vis kan man anpassa hur bryggverket värmer under de olika faserna av bryggningen.  

> **VIKTIGT:**   
> En av de viktigaste sakerna att tänka på när man använder bryggverken är att säkerställa att värmeelementen ***ALDRIG*** körs torra.
> Elementen är konstruerade för att vatten ska leda bort värme när de används. Om de körs torra riskerar de att bli så varma att värmetråden bränns av och därtill så kommer eventuell vört som fanns på dem att brännas fast, vilket är jättejobbigt att diska rent. Till skillnad från originalenheten får man ingen motfråga när man startar utan man måste själv ta ansvar för att de alltid står på 0 när det inte finns vatten eller vört i bryggverket. 

Längst till höger finns en (blå) brytare som styr cirkulationspumpen. Till skillnad från originalets styrenhet finns här ingen automatisk paus utan man får själv komma ihåg att stanna den då och då under bryggningen om man vill venitlera maltbädden. Mer om det under avsnittet om bryggning. 


Förbereda bryggning
-------------------

När bryggverket står på plats är det dags att fylla på vatten. Det lättaste är att använda samma slangar som vi använder till kylning. Det sitter Gardenakopplingar på väggen och den som har två kopplingar går till kallvatten. 

Braumeisters bryggverk är konstruerade för att använda en viss mängd malt och vatten vid bryggning, för BM-50 är det bäst att använda 10-12 kilo malt, vilket är vad som ryms i maltpipan. Det finns även en kortare maltpipa som används för bryggningar med 5-6 kg malt. På samma sätt behöver det användas tillräckligt med vätska för att den ska kunna pumpas runt under själva bryggningen. Det finns graderingar på centrumröret som markerar de tänkta mängderna vatten, men det beror givetvis även på hur mycket malt man använder. 

Denna kontrollenhet några praktiska fördelar i förhållande till originalets version. I och med att man kan slå av det yttre elementet under bryggningen så behöver man inte ha så mycket vätska att detta täcks. Man kan således brygga med mindre vätska i vörten vilket gör att man kan använda mer vatten vid lakning vilket höjer utbytet. Man slänger helt enkelt mindre socker om man tvättar maltbädden med mer vatten under lakningen.

Vi rekommenderar därför att man vid 12 kg malt använder ca ?? liter vatten vilket är ca 2 cm under det tredje strecket uppifrån på mittaxeln. Oavsett är det alltid en bra idé att ha lite extra vatten värmt för den händelse att man upptäcker att man behöver mer. Det är alltid surt att behöva vänta på uppvärmning då.

När du slagit i vatten är det dags att koppla in bryggverket. Den drar så pass mycket ström att vi försett den med kontakt och kabel som klarar 16 ampere kontinuerlig last. Den ska därför kopplas in på en av de blå 1-fas uttag som sitter på väggen till höger om diskbänken. Använd det vänstra eller mittersta eftersom det högra har en reglerbar effektbegränsning som inte ska användas för bryggverk.

Sedan ställer du termostaten ungefär på den temperatur du vill ha för inmäskning. Termostaten är mekanisk och bestämmer den temperatur där elementen kopplas ifrån helt. Den är inte särskilt exakt och skalan är både oprecis och felställd så man behöver stämma av mot termometern innan man går till bryggning. När man värmer bryggvattnet är det en bra ide att cirkulera vätskan med pumpen eftersom det gör värmningen mer effektiv.

En annan fördel med den manuella styrningen är att man inte har den märkliga begränsning som finns i originalehentens program kring temperatursteg. Man kan därmed ställa temperaturen några grader högre för att kompensera för det temperaturfall som den kalla malten orsakar när man mäskar in. Hur många grader som tappas beror på mängden malt och givetvis på vilken temperatur vi har på vinden vid tillfället. Det är lämpligt att räkna på ca t grader vintertid och t-4 grader sommartid vid 12 kg malt.

Det tar ca XY minuter att värma vattnet till 70 grader så det är ett bra tillfälle att mäta och krossa malt samt att tappa upp lakvatten i lakvattenvärmaren.


Montera maltpipa
----------------

Maltpipan förvaras på samma rullvagn som bryggverket. Övriga delar hänger på väggen vid trappen ner till källaren. 

![De delar som används när maltpipan monteras i bryggverket.](img/insats.png)

1. Nedre packning
2. Silplåtar
3. Sildukar
4. Topstag
5. Mutter
6. Lyftstag

Börja med packningen som monteras på den raka delen av pipan som sedan ska ställas nedåt, mellan de yttre och inre värme-elementen.

Nästa del i konstruktionen är silplåtar och silnät som träs över pinnen i den ordningen. Silplåten monteras med rörpipen uppåt och med nätet trätt över den. Det kommer att fastna på en fals i nedre delen av maltpipan och hålls där några cm ovanför värme-elementet.

Det räcker med att sätta dit dessa delar innan man påbörjar inmäskning men det kan även vara lämpligt att temporärt montera topstag och muttern för att spänna ner pipan på plats. Därigenom eliminerar man risken att maltpipan rubbas under den omrörning som ibland blir ganska kraftig. 


Inmäskning
----------

> **Viktigt:**  
> Börja med att ställa ner termostaten några grader så att den står vid din tänkta inmäskningstemperatur. Slå även av brytaren för det yttre värme elementet. Under bryggningen använder vi bara det inre, som räcker mer än väl för att hålla vörten vid rätt temperatur.

Inmäskningen är med anledning av själva konstruktionen en aning krånglig och kan bli ibland bli rent frustrerande i de här bryggverken. Det är både lätt att råka, och samtidigt viktigt att inte, spilla malt bredvid så att den hamnar på utsidan.  Den kommer ofelbart hamna i pumpen och riskerar då att sätta igen pumpen så att cirkulationen inte fungerar. Det är lättare om man använder en mindre maltskopa och öser ner malten försiktigt. 

Därtill behövs det mesta av vattnet för att blöta upp malten och säkerställa att det inte blir "torrbollar" i maltbädden. Haken är att pumpen inte har någon ventil vilket gör att det finns en öppen kanal mellan inre yttre utrymmet i bryggverket. Även om man lätt pumpar över vätskan till den inre kammaren så kommer gravitationen göra att den långsamt läcker tillbaka.

För att runda av är det dessutom ganska knöligt att komma åt att röra. Av den anledningen har vi skaffat en visp som kan användas med skruvdragaren på vinden, men även med den är det lätt att stänka runt malt. Var därför försiktig och metodisk.

Gör så här:  
Börja med att skeda ner ett ungefär en tredjedel av malten och rör runt. Du kommer att märka att malten blir mer kompakt när den blöts ner men även att det blir allt tyngre att arbeta när gröten blir mer torr. Fyll på med mer malt tills det är trögt att röra.

En del av vattnet är som sagt på utsidan av maltpipan men det är lyckligtvis enkelt att få över den på rätt sida igen. Antingen öppnar man sidoventilen och fyller över ett litermått med vatten/vört som man sedan häller i maltpipan. Eller så startar man helt enkelt pumpen, men då måste man se upp så att det inte svämar över när man håller på (det är ett annat sätt att få över malt på fel sida).

Med mer vatten blir det enklare att röra men som sagt, det är inget som hindrar det från att rinna tillbaka genom pumpen igen så det blir till att arbeta iterativt i omgångar med vatten, malt och omrörning.

Det är lite trixigt men man lär sig ganska snart. Om man tycker att detta moment är problematiskt så kan givetvis göra på vanligt sätt med en "dough-in" i en av kastrullerna. Blanda då malt och vatten i en kastrull eller valfritt kärl och sleva ner den redan uppblötta malten i maltpipan istället.

När all malt är ihälld och omrörd sätter man på den övre silen. Silduken ska läggas först så att den är närmast malten. Sedan är det den övre silplåten och till sist topstaget och vingmuttern som håller allt nere.

> **Viktigt:**  
> Det behövs en liten distans mellan toppen av pipan och den övre silplåten. Det uppnår man om man vänder den lilla rörpipan uppåt. Alternativt kan man använda distanser som vi skurit till av kopparrör. Utan den distansen kommer det med stor sannolikhet tryckas malt genom springan som uppstår mellan maltrör och silplåt.

Med allt på plats är det dags att starta pumpen. Om allt är rätt så ska det långsamt svämma över kanten och pumpas runt. På utsidan ska det finnas någon centimeter vört som cirkulerar runt. Om det är för lite vätska är det bara att fylla på med lite mer vatten. Är det mer vätska så är det inte någon katastrof men det minskar mängden vatten som du sedan kommer att kunna laka med.

Bryggning
---------

Med ett bryggverk så är själva bryggningen inte särskilt dramatisk. Man behöver hålla koll på temperaturen samt att vörten cirkulerar i lagom takt. Med det manuella reglagen så behöver man hålla lite koll på processen och justera vartefter. Termostaten har ett par graders hysteres så man kan få röra den någon m.m. åt endera håll om det är på väg för långt och så var det pumpen som man bör pausa någon minut ungefär var tionde minut för att minska risken att maltbädden sätts igen.

Det kan känns lite "steam-punk" om man är van vid touch-paneler och apparater som piper och blinkar, men det är samtidigt inte så dumt att ha allt i egen kontroll. 

> *TIPS:*  
> Om du vill stegmäska är detta med en mindre mängd vätska när man startar bryggningen också en fördel. Då kan man enkelt tillsätta ett par liter kokande vatten när man vill stega upp temperaturen och därigenom få stegningen snabb utan att karamellisera sockret med heta värmeelement.

Under bryggningen är det givetvis viktigt att värma vatten till lakning. Vi har en dedikerad lakvattenvärmare och enklast är att värma i den eftersom den har en termostat som stoppar vid den temperatur man ställer in. Hur mycket lakvatten du behöver beror givetvis på typ av öl men för en normalstark öl med OG går det åt upp till z liter vid ett bra utbyte.

Lakning
-------

Börja med att så av pumpen och skruva sedan av vingmuttern och ta bort topstaget.

Vid lakning sköljer man maltbädden för att få ur allt socker genom att slå på varmt vatten ovanifrån. Normalt lakar man med 74-78 grader varmt vatten. 

I början rinner vörten genom pumpen och ut i den yttre kammaren. Så länge det finns en höjdskillnad där kan man fylla på med vatten i den takt det rinner undan så att det alltid är någon cm vätska ovanpå silplåten. 

När det börjar gå långsamt höjer man maltpipan allt eftersom man fyller med mer vatten. Den är för tung för att man ska hantera den bekvämt och det är dessutom ganska mycket varmt vatten som vi hanterar. Av den anledningen har vi ett spel monterat i taket som ska användas för att hissa upp maltpipan på ett säkert sätt. Det monteras genom att det block som har en karbinhake kopplas till lyftstaget som sedan hakas i maltpipan enligt bilden nedan.

![Montering av spel för att lyfta maltpipa](img/lakning.jpg)

Haka karbinhaken i lyftstaget enligt bilden. Det kan vara lite trixigt att få kärlet precis under kroken så att det lyfts rakt upp och det är här kärran är praktisk eftersom den gör det lätt att flytta runt allt. 

Repet passerar en skotråtta som stoppar repet från att åka tillbaka när man börjar spänna. Det minimerar risken att man tappar tillbaka maltpipan ner i den heta vörten vilket är en av de mer riskfyllda incidenter som hänt i vår lokal. Detta block är lindat 4 gånger vilket innebär att du får 4 gångers utväxling på kraften. Det är därmed lätt att lyfta trots att pipan är tung.

Med bryggverket på en vagn är det även lätt att köra undan vagnen när lakningen är klar och sedan sänka ner maltpipan på en spillbricka. Det är precis så att vagnen går fritt när blocken är i sitt högsta läge.

![När lakning är klar och maltpipan hissad kan man enkelt rulla undan bryggverket.](img/fardiglakat.jpg)

När båda elementen är säkert täckta av vätska kan man slå på dem för att påbörja uppvärmning mot kok. Det är bara att gå på med full effekt på båda elementen.

Kok
----

Vad gäller kokning är det inte mycket mer att säga än att man kan använda vredet för att reglera effekten vid kok. Det fungerar precis som förut men med den skillnaden att det inte finns någon automatik som minskar effekten vid kokning. Man behöver därför vara lite försiktig vid hot-break och det kan vara ide att ha en halv liter kallt vatten (eller vört) att kasta i om det håller på att koka över.

Isolerjackan gör att det blir lite bättre kok än tidigare men jag är ärligt talat lite förvånad över att det inte blir bättre tryck i koket än det blivit när jag har bryggt. Man kan givetvis komplettera med en av doppvärmarna, särskilt när man värmer upp till kok, men använd då den effektreglerade kretsen så att du snabbt kan stänga av den och lämna inte grytan under processen. Med den igång kommer du att koka ut en fjärdedel av din öl och ha ett ganska otrevligt städjobb framför dig om du missar uppkoket.

Det är kanske uppenbart men man måste även använda en egen klocka för att hålla ordning på koktiden och de humlegivor man ska skicka i. 

Kylning
-------

När koket är klart är det rekommenderat att man använder elementens egna brytare för att slå av värmen men behåller strömmen på för att kunna avläsa temperatur samt för att kunna köra pumpen. Man kan kyla både genom kylspiral och manteln samtidigt för att få bättre effekt. 

> Tips:\
> Jag brukar köra dem parallellt i början för att minska risken för DMS och för att stoppa humlens förbittring.  
> När jag är nere på ungefär 60 grader kopplar jag om till att köra kylarna i serie eftersom jag inbillar mig att jag sparar vatten på det viset. Jag brukar ändå vilja ha en hop-stand där på 20 minuter för aromhumlens skull.
> 
> De första 20 literna av kylvatten tar jag vara på i en kastrull för att använda som diskvatten. Nästa tretti eller så tar jag i en annan kastrull och använder som sköljvatten.

Oavsett vilken kylutrustning du använder är det viktigt att köra pumpen när man kyler. Väntskans rörelse över de kalla ytorna bidrar till värmeväxlingen på samma sätt som vind kyler när det är kallt. 

Det är inte nödvändigt att avlägsna isoleringsmanteln vid kylning av vörten. Det kan tyckas kontraintuitivt men i och med att vi har aktiv kylning av manteln är den kylning som värmestrålning mot rummet ger förhållandevis liten. Det är större risk att vi förstör isoleringen om den ska plockas av och på hela tiden.

När du kommit ner i temperatur tar du ur eventuell kylspiral och stänger av pumpen. Det är bra att låta vörten stå en stund för att sedimentera kokta proteiner och eventuell lös humle.

Avtappning
----------

Avtappning fungerar som tidigare genom den främre ventilen. Genom att luta kärlet kan du avgöra hur mycket du ska ta med innan det blir för mycket bös i vörten.

Rengöring
--------

Detta är ett ämne vars betydelse ofta underskattas av den som bryggde senast före dig. För att minska risken för det är det viktigt att alla verkligen gör sitt bästa för att verkligen göra rent utrustningen. Förvaringen och hanteringen av pumpen är medvetet utformade för att stävja problem vi haft med utrustningen tidigare och därför är det viktigt att alla följer rutinen.

När vi brygger öl kokar vi vört, som innehåller stärkelse och socker under ganska lång tid. Dessa karamelliseras och tenderar att bränna fast på ytor i utrustningen, särskilt de heta. De diskmedel vi har innehåller enzymer som vid rätt temperatur bryter ner och löser upp dessa ämnen så att de blir lättare att diska. Det är därför viktigt att man använder medel ur den burk med PBW eller EnzyBrew som finns på hyllan.

1: Töm ur de rester efter koket som du lämnat när du tappat över till jäshink. Passa på att spola och torka av det som sitter löst och som direkt lossnar av en diskborste. Spola gärna genom pumpen också eftersom det finns kvar bös där.

2: När kärlet är grovt rensat på rester av vört och protafloc-klumpar fyller man upp med det diskvatten som man sparat undan från kylningen och häller i *1-2* skopor PBW. Starta sedan pumpen och låt det cirkulera tills det löst upp sig ordentligt.

3: Medlet verkar som bäst mellan 50 och 60 grader. Om elementen är täckta av vätska kan man givetvis använda dem för att reglera men medlet är verksamt även vid lägre temperaturer. Låt det cirkulera i 10 minuter. Du kan stoppa med silplåtarna och filtren från maltpipan när det cirkulerar för att låta medlet verka på dem. Vänd nedersta "upp och ner" bara.

4: Med gummihandskar för att skydda både mot värmen och det ganska starka medlet, använd nu en scotch-brite eller liknande skursvamp för att rengöra alla ytor och gnugga noggrant på de hårt ansatta ytorna. Man måste skrubba elementen genom att dra fram och tillbaka över hela deras längd med en skursvamp. Detta moment är lite trixigt, men när man väl inser hur mycket renare det blir så kan man också få en märklig tillfredsställelse av att göra något ordentligt.

5: Jag avslutar med att ställa ner maltpipan och diska av den med bryggverket som "ho". Den har inte varit med i kok och är därför inte lika utsatt, men den ska givetvis diskas den också.

6: När alla delar är diskade töms diskvattnet ur. Skölj ett par gånger med vatten som också ska vara varmt, men inte nödvändigtvis lika varmt. Sparat kylvatten är bra här. 

7: Placera maltpipa och bryggkärl på vagnen. Skruva upp pumpen och kontrollera så att det inte sitter rester i impellern. I så fall kan den enkelt plockas ur och diskas i en liten skål. (den sitter bara med magnetism så det är bara att dra loss rakt ut)

8: Häng upp alla delar på sin plats och skriv en notering på en lapp så att nästa vet vem det är som varit duktig och rengjort allt. Om något krånglat med utrustningen ska det givetvis kommenteras och meddelas till styrelsen.

9: Nu är det bara att pitcha jästen och låta naturen göra underverk.

Tips och tricks
---------------



Felsökning
----------

**Jag verkar inte få någon riktig effekt när jag ska värma/koka:**  
Man kan enkelt kontrollera den effekt som går till elementen genom att se om dioderna i strömbrytarna lyser tydligt. Om inte är det något som är knasigt, så de är ganska bra indikatorer.\
Är båda elementen på och är effektregleraren på max?  
Har en säkring gått?
Har någon av huvudsäkringarna ute i skåpet gått?


